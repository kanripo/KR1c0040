# -*- mode: mandoku-view; -*-
#+TITLE: 重訂詩經疑問
#+DATE: 2015-08-24 22:05:55.088756
#+PROPERTY: ID KR1c0040
#+PROPERTY: BASEEDITION WYG    
#+PROPERTY: JUAN 卷十
<pb:KR1c0040_WYG_010-1a>¶
欽定四庫全書¶
　重訂詩經疑問卷十¶
　　　　　　　　　　　　明　姚舜牧　撰¶
　　大雅¶
抑抑威儀維徳之隅人亦有言靡哲不愚庶人之愚亦¶
職維疾哲人之愚亦維斯戾¶
無競維人四方其訓之有覺徳行四國順之訏謨定命¶
逺猶辰告敬慎威儀維民之則¶
<pb:KR1c0040_WYG_010-1b>¶
其在于今興迷亂于政顛覆厥徳荒湛于酒女雖湛樂¶
從弗念厥紹罔敷求先王克共明刑¶
肆皇天弗尚如彼流泉無淪胥以亡夙興夜寐洒埽廷¶
内維民之章脩爾車馬弓矢戎兵用戒戎作用逷蠻方¶
質爾人民謹爾侯度用戒不虞慎爾出話敬爾威儀無¶
不柔嘉白圭之玷尚可磨也斯言之玷不可為也¶
無易由言無曰苟矣莫捫朕舌言不可逝矣無言不讐¶
無徳不報惠于朋友庶民小子子孫繩繩萬民靡不承¶
<pb:KR1c0040_WYG_010-2a>¶
視爾友君子輯柔爾顔不遐有愆相在爾室尚不愧于¶
屋漏無曰不顯莫予云覯神之格思不可度思矧可射¶
思¶
辟爾為徳俾臧俾嘉淑慎爾止不愆于儀不僣不賊鮮¶
不為則投我以桃報之以李彼童而角實虹小子¶
荏染柔木言緡之絲温温恭人維徳之基其維哲人告¶
之話言順徳之行其維愚人覆謂我僣民各有心¶
於乎小子未知臧否匪手㩗之言示之事匪靣命之言¶
<pb:KR1c0040_WYG_010-2b>¶
提其耳借曰未知亦既抱子民之靡盈誰夙知而莫成¶
昊天孔昭我生靡樂視爾夢夢我心慘慘誨爾諄諄聽¶
我藐藐匪用為教覆用為虐借曰未知亦聿既耄¶
於乎小子告爾舊止聽用我謀庶無大悔天方艱難曰¶
喪厥國取譬不逺昊天不忒囘遹其徳俾民大棘¶
　詩序衛武公刺厲王亦以自警也愚謂衛武公自警¶
　亦以諷王也¶
　通詩所規在謹威儀以脩徳故首發抑抑威儀維徳¶
<pb:KR1c0040_WYG_010-3a>¶
　之隅二句¶
　凡人之威儀皆由中出充養完粹的人不求其儀之¶
　謙抑自然樽節退讓而不放肆鄭氏所云如宫室之¶
　制内有繩直則外有亷隅也語極明透¶
　凡生物萌芽初出其首必反抑而未伸此下抑抑二¶
　字極妙¶
　詩詞稱抑抑威儀為徳之隅詩意實欲人敬慎威儀¶
　為徳之基玩下文自見得¶
<pb:KR1c0040_WYG_010-3b>¶
　無哲不愚句虛説下方着威儀上若曰天下極乖覺¶
　的人嘗到極呆蠢處無有哲而不愚者夫此庶人不¶
　知所謂徳也安能致謹於威儀是其愚是本等之疾¶
　也若哲人明知徳之當脩威儀之當慎乃迷亂荒湛¶
　如下文所云則其愚也是自反其常而非其疾也故¶
　曰庶人之愚亦職維疾哲人之愚亦維斯戾是所謂¶
　無哲而不愚者¶
　自此章至實虹小子反覆言威儀之當慎以脩其徳¶
<pb:KR1c0040_WYG_010-4a>¶
　荏染柔木至末甚言人言之當信不可不慎威儀以¶
　脩徳自蹈於愚人之轍也一詩之大意首章已畧具¶
　矣¶
　無有强於已者曰無競維人言自强在人非他人所¶
　能與也¶
　覺明覺也天命我以明徳有覺其在我而以徳為行¶
　若下文無忝於先王無愧於皇天則四國之同是徳¶
　者自然感悟興起而無不順之矣故曰有覺徳行四¶
<pb:KR1c0040_WYG_010-4b>¶
　國順之¶
　人能自强而無與為競四方皆化而自强是為訓人¶
　能覺悟而以徳為行四國皆化而敏徳是為順無競¶
　二句與有覺二句雖平而實重在下二句葢所謂無¶
　競者謂自强其徳行也然必有覺徳行始稱無競維¶
　人易曰神而明之存乎其人黙而成之不言而信存¶
　乎徳行亦歸重在下三句與此正相發¶
　訏謨定命四句雖有謀猶命告威儀之分然要之謀¶
<pb:KR1c0040_WYG_010-5a>¶
　猶命告皆威儀之所繫也而此特其重者故别言之¶
　耳觀下文淑慎爾止不愆于儀不僣不賊鮮不為則¶
　則可知其皆統于威儀矣知其分而又知其合是為¶
　善説詩¶
　訏謨定命四句細分之是四者究言之則二者而又¶
　究言之則一事也訏大其謀謨定立其命令經逺其¶
　猶為辰播其告戒是所謂細分之則四者也然訏其¶
　謀正以定其命逺其猶貴乎時其告所謂究言之則¶
<pb:KR1c0040_WYG_010-5b>¶
　二者也然謀與猶豈二物哉命與告豈二事哉維訏¶
　謨以定命斯逺猶而辰告是所謂又究言之則一而¶
　非二也讀詩者於此等細討論方為有得¶
　威儀上着一慎字又上着一敬字維敬而威儀自無¶
　不慎也下文云慎爾出話敬爾威儀亦歸重到一敬¶
　字然敬却如何相在爾室尚不愧于屋漏無曰不顯¶
　莫予云覯云耳¶
　訏謨定命逺猶辰告敬慎威儀此之謂有覺徳行此¶
<pb:KR1c0040_WYG_010-6a>¶
　之謂無競維人觀下文慎徳之行句可見¶
　維訏謨定命三句總歸于徳行故下文興迷亂于政¶
　曰顛覆厥徳¶
　看其在於今句見上章云云皆古人之可為法則者¶
　故下云敷求哲王克共明刑末復云告爾舊止舊止¶
　即先王之可為法則者也¶
　謀猶不成個謀猶命告不成個命告威儀不成個威¶
　儀總于政體上昏迷而謬亂而厥徳無復存焉者矣¶
<pb:KR1c0040_WYG_010-6b>¶
　故曰興迷亂于政顛覆厥徳興自興也荒湛于酒正¶
　其自興迷亂處¶
　弗念厥紹一語極提醒人凡人一思念其所紹則必¶
　求先王之明刑以自飭勵矣寧至於迷亂顛覆若是¶
　乎¶
　敷求先王克共明刑是為克念厥紹葢先王一言一¶
　動皆可為天下萬世之法則是明刑也上文訏謨定¶
　命逺猶辰告敬慎威儀正其明刑之所在¶
<pb:KR1c0040_WYG_010-7a>¶
　人之所尊尚者天也肆皇天弗尚則其謀猶命告與¶
　威儀悉非天則矣是淪胥以亡之道也故曰如彼流¶
　泉無淪胥以亡恐非天所不尚之説¶
　夙興夜寐洒埽庭内到用戒戎作用逷蠻方則無一¶
　時一事而不加敬慎矣是敬天命法先王之實事故¶
　章首曰肆皇天弗尚且承罔敷求先王克共明刑來¶
　要細細體味¶
　維民之章句囘顧維民之則句是點綴文法¶
<pb:KR1c0040_WYG_010-7b>¶
　質爾人民三句𦂳承上章説來葢夙興夜寐洒埽庭¶
　内維民之章是人民所瞻視以定性命者脩爾車馬¶
　弓矢戎兵用戒戎作用逷蠻方是侯度所宜謹以戒¶
　不虞者然惟口出好興戎於威儀為尤𦂳故𦂳接慎¶
　爾出話敬爾威儀以致儆¶
　上文敬慎威儀上着訏謨逺猶句此敬爾威儀上着¶
　慎爾出話句下又申言不可玷不可易而併極其效¶
　驗言之見此於威儀中尤宜加謹而不可忽也¶
<pb:KR1c0040_WYG_010-8a>¶
　柔嘉二字下得極妙凡人之言動莫不善於暴戾莫¶
　善於柔嘉論語曰動容貌斯逺暴慢矣出辭氣斯逺¶
　鄙悖矣正是此意下文曰惠于曰輯柔曰臧嘉曰淑¶
　慎曰温恭皆應此柔嘉二字¶
　凡斯言之玷皆由易心始故承説無易由言賔筵篇¶
　亦云匪言勿言匪由勿語¶
　惠于朋友庶民小子豈有他哉慎話言敬威儀無不¶
　柔嘉而已¶
<pb:KR1c0040_WYG_010-8b>¶
　曰惠于朋友足矣復曰庶民小子者無衆寡無小大¶
　皆不可不以柔嘉處也¶
　想到子孫繩繩萬民靡不承則彼之肆言妄動者葢¶
　真禍及其後民莫我顧者矣可不慎歟¶
　遐永也不遐有愆言可以永無愆也¶
　相在爾室一叚總是一敬字前云敬慎威儀敬爾威¶
　儀已露此意矣此則喫𦂳言之示人欲善其言動須¶
　於不言不動時常存敬慎而後可也中庸引相在爾¶
<pb:KR1c0040_WYG_010-9a>¶
　室二句云故君子不動而敬不言而信最得此詩之¶
　㫖¶
　無曰不顯二句即思齊篇不顯亦臨無射亦保之意¶
　此衛武分獨契聖學之傳稱叡聖武公¶
　射不必作斁字解射即矢之射也有傷觸之意此詩¶
　意若曰神之格思有不可測度其至與否者况可或¶
　一觸犯之乎是下此一射字其義為特妙¶
　辟爾辟字宜少讀臧善也嘉美也淑慎爾止不愆于¶
<pb:KR1c0040_WYG_010-9b>¶
　儀𦂳𦂳接上説¶
　前章云敬慎威儀維民之則此章云淑慎爾止不愆¶
　于儀不僣不賊鮮不為則正其語相照應處¶
　淑慎爾止之止是君道之所宜止者先王之明刑是¶
　也末章舊止止字正照此看¶
　不僣是言動無差失不賊是言動無暴戾¶
　投桃報李正無不柔嘉惠于朋友庶民小子之實事¶
　也與童而角正相反¶
<pb:KR1c0040_WYG_010-10a>¶
　易曰童蒙吉又曰姤其角吝童柔順角剛强剛强最¶
　害事童而角則與柔嘉淑慎大相反矣此小子之倐¶
　敗而無成者故曰實虹小子虹亘于天倐見而即滅¶
　故以取喻云¶
　荏染柔木以上皆反覆警人之脩徳無蹈于昏愚此¶
　以下則警人之脩徳者唯善言之是聽不可外棄乎¶
　人言卒蹈于昏愚之轍也此申發首章之意¶
　抑抑威儀由中出而周旋中禮者故曰維徳之隅温¶
<pb:KR1c0040_WYG_010-10b>¶
　温恭人由外入而不愆于儀者故曰維徳之基易陳¶
　九卦開首曰履徳之基也正與此合¶
　温温恭人維徳之基所以出話貴慎威儀貴敬而維¶
　柔嘉之是尚也前後語正相應¶
　前云無哲不愚矣此云其維哲人是哲之哲者也其¶
　維愚人是哲之無不愚者也¶
　民各有心言人心相去之逺有若此者是歎辭¶
　此篇小子字四出而不同庶民小子是言其人之㓜¶
<pb:KR1c0040_WYG_010-11a>¶
　少者實虹小子是鄙其事之童稚者於乎小子則呼¶
　而告之之辭也¶
　凡人之教誨不過手㩗之事示之面命之耳提之而¶
　已故歴舉以見其諄諄¶
　此靡盈二字最妙心貴常虚不盈有覺徳行胥自虛¶
　處入興迷亂于政顛覆厥徳胥自盈處壊易曰天道¶
　虧盈而益謙地道變盈而流謙鬼神害盈而福謙人¶
　道惡盈而好謙書曰謙受益滿招損胥病此盈之一¶
<pb:KR1c0040_WYG_010-11b>¶
　字為喪徳也¶
　曰抑抑曰敬慎曰柔嘉曰輯柔曰淑慎曰温温總是¶
　教人崇謙虛戒盈滿故至此始提醒云民之靡盈誰¶
　夙知而莫成¶
　凡人忽於脩徳者其病只在樂之一字不知此生非¶
　可樂也日鑒在兹凛然有不可以朝夕懈者故曰昊¶
　天孔昭我生靡樂以警惕之¶
　曰於乎小子未知臧否曰借曰未知亦既抱子曰借¶
<pb:KR1c0040_WYG_010-12a>¶
　曰未知亦聿既耄語極𦂳而警極深¶
　舊止止字即淑慎爾止之止先王之明刑是也十章¶
　云敬慎爾止此復云告爾舊止前後照應語極妙¶
　取譬不逺以下口氣若曰吾之取譬不須逺得但看¶
　天之禍福不忒自有凛然不可怠者乃今不脩徳而¶
　囘遹俾民至于大棘豈享國之道哉所以當聽人之¶
　話言存敬畏謹威儀母自蹈于昏愚之覆轍也¶
　此詩大㫖重一徳字而威儀維徳之符未有有徳而¶
<pb:KR1c0040_WYG_010-12b>¶
　不敬慎其威儀者亦未有舎敬慎威儀而可以入徳¶
　者故首云抑抑威儀維徳之隅次云有覺徳行四國¶
　順之敬慎威儀維民之則又次云興迷亂於政顛覆¶
　厥徳又次云慎爾出話敬爾威儀又次云辟爾為徳¶
　俾臧俾嘉淑慎爾止不愆於儀又次云温温恭人維¶
　徳之基其維哲人順徳之行末復致警云囘遹其徳¶
　俾民大棘乃究其要領則在慎之幽獨之中而不敢¶
　忽慢於言動之際七章云相在爾室尚不愧於屋漏¶
<pb:KR1c0040_WYG_010-13a>¶
　無曰不顯莫予云覯神之格思不可度思矧可射思¶
　則本本原原之論也中庸一書總教人齊明盛服非¶
　禮勿動以脩其身而大要只在戒慎乎其所不睹恐¶
　懼乎其所不聞聖賢經傳之相表裡葢如此¶
菀彼桑柔其下侯旬捋采其劉瘼此下民不殄心憂倉¶
兄填兮倬彼昊天寧不我矜¶
四牡騤騤旟旐有翩亂生不夷靡國不泯民靡有黎具¶
禍以燼於乎有哀國步斯頻¶
<pb:KR1c0040_WYG_010-13b>¶
國歩蔑資天不我將靡所止疑云徂何徃君子實維秉¶
心無競誰生厲階至今為梗¶
憂心慇慇念我土宇我生不辰逢天僤怒自西徂東靡¶
所定處多我覯痻孔棘我圉¶
為謀為毖亂况斯削告爾憂恤誨爾序爵誰能執熱逝¶
不以濯其何能淑載胥及溺¶
如彼遡風亦孔之僾民有肅心茾云不逮好是稼穡力¶
民代食稼穡維寶代食維好¶
<pb:KR1c0040_WYG_010-14a>¶
天降喪亂滅我立王降此蟊賊稼穡卒痒哀恫中國具¶
贅卒荒靡有旅力以念穹蒼¶
維此惠君民人所瞻秉心宣猶考慎其相維彼不順自¶
獨俾臧自有肺膓俾民卒狂¶
瞻彼中林甡甡其鹿朋友已譖不胥以穀人亦有言進¶
退維谷¶
維此聖人瞻言百里維彼愚人覆狂以喜匪言不能胡¶
斯畏忌¶
<pb:KR1c0040_WYG_010-14b>¶
維此良人弗求弗迪維彼忍心是顧是復民之貪亂寧¶
為荼毒¶
大風有隧有空大谷維此良人作為式穀維彼不順征¶
以中垢¶
大風有隧貪人敗類聽言則對誦言如醉匪用其良覆¶
俾我悖¶
嗟爾朋友予豈不知而作如彼飛蟲時亦弋獲既之隂¶
女反予來赫¶
<pb:KR1c0040_WYG_010-15a>¶
民之罔極職凉善背為民不利如云不克民之囘遹職¶
競用力¶
民之未戾職盗為宼凉曰不可覆背善詈雖曰匪予既¶
作爾歌¶
　詩序芮伯刺厲王也厲王任榮夷公專利又使衛巫¶
　監謗故此詩特究其所為貪亂荼毒者言之而秉心¶
　宣猶考慎其相其所望于惠君者極深且切也¶
　桑柔原供蠶事捋采所不免也唯至于其劉則戕此¶
<pb:KR1c0040_WYG_010-15b>¶
　桑而所以病民者為不小矣故曰瘼此下民觀下章¶
　四牡騤騤以下則知其劉之瘼我民矣書盤庚云重¶
　我民無盡劉是切証¶
　填填塞也倉怳填塞於胷中正所謂不殄心憂者四¶
　牡騤騤旟旐有翩在當時為上者謂為常事而不知¶
　征役之繁苦民實有不堪其命者所以上之人只一¶
　個休養可以造生民之福¶
　當時豈無黎民哉憂苦勞瘁之不勝即黔首猶然頒¶
<pb:KR1c0040_WYG_010-16a>¶
　白耳若爾而所存有幾故曰民靡有黎具禍以燼斯¶
　所謂捋采其劉瘼此下民者¶
　民恃君為命國恃民為命民具禍以燼而國步有不¶
　頻危者乎書曰民惟邦本本固邦寧易曰君子以厚¶
　下安宅皆謂國脈之在民而不可自取其削亡也¶
　蔑非滅也資非咨也國所倚賴者賢人君子也匪用¶
　其良而維忍人之親任是蔑其所資也國步斯頻可¶
　若是乎此天之不惠斯民耳亦無所歸咎之辭也¶
<pb:KR1c0040_WYG_010-16b>¶
　正月云寧或滅之蔑與滅異蕩云文王曰咨資與咨¶
　異不可通用¶
　天生賢才本將為世用也止無所疑徂無所徃豈天¶
　生賢才意乎所以説天不我將¶
　君子實維二句指在位者言若曰在位君子實國家¶
　之綱維也則心所秉持當在休養斯民而不可與天¶
　下為競一有競心則所為荼毒為囘遹將無所不至¶
　矣下文云職凉善背職競用力職盗為冦皆此一競¶
<pb:KR1c0040_WYG_010-17a>¶
　字所使也故此二句下𦂳接誰生厲階至今為梗句¶
　為相的當體君以愛民故云君子實維秉心無競為¶
　君的當為民以擇臣故云秉心宣猷考慎其相此二¶
　秉心字正相應¶
　在位君子宜秉心無競而顧生此厲階使賢者無所¶
　止無所徂是所謂國歩蔑資天不我將者¶
　生厲階而為梗土宇將不可保矣故承説憂心慇慇¶
　念我土宇¶
<pb:KR1c0040_WYG_010-17b>¶
　自西徂東靡所定處二句正應前亂生不夷靡國不¶
　冺靡所止疑云徂何徃意作此詩君子必是不容於¶
　朝著而使之征行於下國者故云多我覯痻孔棘我¶
　圉¶
　為謀為毖亂况斯削二句是好話詩意葢謂今天下¶
　豈無深於謀而毖後患者乎倘能棄采劉之人用善¶
　良之士為謀以善其終為毖以防其患則亂况將由¶
　此斯削矣然此維心存於民生國計而序用賢良者¶
<pb:KR1c0040_WYG_010-18a>¶
　得之故𦂳承説云告爾憂恤誨爾序爵二句¶
　易曰君子以作事謀始頌曰予其懲而毖後患為國¶
　者大抵病在不謀而不毖未有謀且毖反長亂以自¶
　削者¶
　亂况是亂之一叚情景斯削者即削也¶
　序爵所以官有徳也不求迪其有徳者而維忍心之¶
　顧復可謂序爵乎此二字是一詩之大㫖與下考慎¶
　其相正相照¶
<pb:KR1c0040_WYG_010-18b>¶
　&KR0034;云□字恐不宜作使字解按此字从卝以拜或恐¶
　是並字意¶
　民有肅心是欲進而與國家為謀為毖者□云不逮¶
　衆皆謂時之不可而止之不行也所以甘稼穡以食¶
　其力¶
　好是稼穡云云意謂姑就稼以食力耳而稼又卒痒¶
　靡旅力以念穹蒼且柰之何哉葢此統是設言以見¶
　其憂之莫可解也要善體㑹¶
<pb:KR1c0040_WYG_010-19a>¶
　維此惠君一節纔説出本意來¶
　民人所瞻言天下所仰以立其命者¶
　惠君秉持一心只在宣布其謀猷為生民立命為萬¶
　世開太平知非一人之心力所能為也又非忍心不¶
　良者之所可任也所以必考慎其相考慎總是不輕¶
　任孟子曰國君進賢如不得已左右皆曰賢未可也¶
　諸大夫皆曰賢未可也國人皆曰賢然後察之見賢¶
　焉然後用之此方是考慎意¶
<pb:KR1c0040_WYG_010-19b>¶
　宣猷是宣布其謀猷正上文所謂為謀為毖也¶
　看惠君秉心宣猷考慎其相則為謀為毖者誠不可¶
　不先於序爵矣¶
　自獨自有二自字宜重讀自獨俾臧者獨任其所謂¶
　臧者而不參諸人也自有肺膓者自逞其胸臆之見¶
　而不詢于衆也正反照上考慎二字若是其任使民¶
　有不肆為狂悖者乎民之貪亂寧為荼毒正由此召¶
　來¶
<pb:KR1c0040_WYG_010-20a>¶
　俾民卒狂安知善之當為故承説朋友已譖不胥以¶
　穀¶
　維此聖人章汎汎説見世皆狂愚忠言反見妬害即¶
　欲言而不能也¶
　聖人心存于天下國家其智慮甚明晰而其識見甚¶
　超卓苟有禍福皆炳于幾先愚人昏蔽無知即禍已¶
　及而反狂以喜矣此瞻言言字即薄言受言言字莫¶
　重看¶
<pb:KR1c0040_WYG_010-20b>¶
　胡斯畏忌言胡當若斯之可畏忌也¶
　弗求弗迪却何等逺踈是顧是復却何等親密¶
　民亦有良心寧肯貪亂而荼毒維上所顧復者在此¶
　一輩人彼圖富貴功名者不得不曲從之葢非是不¶
　可以得利也故下個貪字寧字此民字與下章民之¶
　罔極民之囘遹民之未戾諸民字同皆就當日在位¶
　者説¶
　大風是不好的惡風其發於隧道中必由有空大谷¶
<pb:KR1c0040_WYG_010-21a>¶
　中出喻為君者播大惡於衆必起於一小人之開導¶
　也¶
　維此良人作為式穀却何等様好維彼不順征以中¶
　垢吹毛求疵於君子深求其中之垢惡使其不得用¶
　於朝柰何哉¶
　貪人即上忍心之人貪忍的人維求已之寵利專一¶
　推䧟排擠賢良使不容於朝凡君所喜聽的語言則¶
　一一對荅若可稱誦的法言則如醉而不知以導其¶
<pb:KR1c0040_WYG_010-21b>¶
　君播惡於天下此正所謂大風之隧也乃為君者於¶
　此作為式穀者擯棄而不用維於此貪人是顧是復¶
　焉寧不反使我之至於悖哉葢是非顛倒於其上將¶
　使下民莫知所適從也¶
　再言大風有隧便見此小道之風皆從大谷中出最¶
　能敗壊禾稼者故即承貪人敗類句盖未有貪人在¶
　朝而能容留此君子者¶
　聽言誦言是二項皆承貪人説雨無正云聽言則對¶
<pb:KR1c0040_WYG_010-22a>¶
　譛言則退此二言亦作二項解¶
　嗟爾朋友即上章朋友已譛不胥以穀所謂忍所謂¶
　貪專一善背用力為盗冦卒䧟其君播惡於天下者¶
　也¶
　隂字赫字下得極妙凡君子議論小人處皆教使改¶
　行以從善却多少隂庇而小人反肆狂悖以嚇我若¶
　莊子所謂以梁國嚇我可笑也¶
　此章數民字須分别瘼此下民民靡有黎力民代食¶
<pb:KR1c0040_WYG_010-22b>¶
　民人所瞻為民不利此五民字就民説民有肅心一¶
　民字就賢者説俾民卒狂民之貪亂民之罔極民之¶
　囘遹民之未戾此五民字俱就在位小人説¶
　罔極者言其政之采劉於下者之無止極也故下曰¶
　職凉善背為民不利如云不克囘遹者言其情術之¶
　狡偽專與其民相爭逐也故下云職競用力未戾者¶
　言其掊克之心方興而未止也故下云職盗為冦此¶
　並應貪亂而寧為荼毒語¶
<pb:KR1c0040_WYG_010-23a>¶
　二凉字傳訓為薄詩緝作刻薄解¶
　職凉善背言此人專主刻薄而善為覆背故為民不¶
　利如云不克也此正所謂罔極處¶
　職競用力言此人專與天下為競而用力以為朘削¶
　者君子實維秉心無競可競而用力之若是乎此二¶
　競字正相應¶
　民之未戾職盗為冦言此人之未有止心者其意專¶
　在盗竊而為冦於天下也乃其自裝門面亦説此事¶
<pb:KR1c0040_WYG_010-23b>¶
　為不可實則覆背其所謂不可者且畏忌君子善為¶
　毁詈俾必不見用於朝此其情之極狡極詭處嘗以¶
　欺人而不肯自承認者故詩人逆揣其不認之意説¶
　爾雖曰匪予之所為然既作爾歌而其情已得其事¶
　已著有不可得而終掩覆者猶大學所謂如見其肺¶
　肝然則何益矣之説也此是詩人之極透骨深刺語¶
　善背善詈二善字即漢書岸善崩之善字¶
　前但云善背後又云覆背善詈葢不但能自覆背而¶
<pb:KR1c0040_WYG_010-24a>¶
　已也¶
　職凉善背猶若假門面而為之到職競用力則實用¶
　其力而為之不止善背而已也及到職盗為冦則冦¶
　盗之事已悉著即粧飾門面有不能掩其覆背善詈¶
　之情者小人之情狀無所不至葢如此詩人形容其¶
　情事亦可謂至矣要知此詩一節深一節¶
　凉曰不可覆背善詈所謂口然而心實不然者¶
　詩未有十六章者此詩何獨長言至此葢當時為君¶
<pb:KR1c0040_WYG_010-24b>¶
　者不知考慎其相而用事者務為荼毒其民感時憤¶
　事者有槩于胷中不覺其言之亹亹耳讀此詩要識¶
　其情辭之不能自已處¶
倬彼雲漢昭囘于天王曰於乎何辜今之人天降喪亂¶
饑饉薦臻靡神不舉靡愛斯牲圭璧既卒寧莫我聽¶
旱既大甚藴隆蟲蟲不殄禋祀自郊徂宫上下奠瘞靡¶
神不宗后稷不克上帝不臨耗斁下土寧丁我躬¶
旱既大甚則不可推兢兢業業如霆如雷周餘黎民靡¶
<pb:KR1c0040_WYG_010-25a>¶
有孑遺昊天上帝則不我遺胡不相畏先祖于摧¶
旱既大甚則不可沮赫赫炎炎云我無所大命近止靡¶
瞻靡顧羣公先正則不我助父母先祖胡寧忍予¶
旱既大甚滌滌山川旱魃為虐如惔如焚我心憚暑憂¶
心如熏羣公先正則不我聞昊天上帝寧俾我遯¶
旱既大甚黽勉畏去胡寧瘨我以旱㦧不知其故祈年孔¶
夙方社不莫昊天上帝則不我虞敬恭明神宜無悔怒¶
旱既大甚散無友紀鞫哉庶正疚哉冢宰趣馬師氏膳¶
<pb:KR1c0040_WYG_010-25b>¶
夫左右靡人不周無不能止瞻卬昊天云如何里¶
瞻卬昊天有嘒其星大夫君子昭假無贏大命近止無¶
棄爾成何求為我以戾庶正瞻卬昊天曷惠其寧¶
　讀此詩全要識宣王引咎自責惻然為民之意觀開¶
　口便説王曰於乎何辜今之人自見得¶
　倬彼雲漢昭囘于天是無雨之徵也故詩人首揭而¶
　述王罪已之詞¶
　周禮荒政之一在索鬼神而祭必用牲用圭璧故云¶
<pb:KR1c0040_WYG_010-26a>¶
　靡神不舉靡愛斯牲圭璧既卒¶
　寧莫我聽非咎神之不聽也咎已若之何而神莫我¶
　之聽也此寧字有號呼瞻戀之意故下文曰寧丁我¶
　躬胡寧忍予寧俾我遯連下數寧字¶
　連下旱既大甚句見宣王無時而不念及于民無刻¶
　而不在旱之一事也¶
　藴隆蟲蟲極狀陽氣之蓄積驕亢為病于民也下文¶
　旱魃為虐亦此意¶
<pb:KR1c0040_WYG_010-26b>¶
　旱時無所求求神以活斯民耳故云不殄禋祀自郊¶
　徂宫上下奠瘞靡神不宗¶
　上下奠瘞𦂳承自郊徂宫説葢曰自上及下無不奠¶
　瘞之耳非又於郊宫中復抽出天地言之也¶
　靡神不舉是備舉其禮然更有脩其廢而祀之者靡¶
　神不宗則就其所嘗祀者極致其尊享之誠也后稷¶
　不克二句正照上郊宫説郊祀上帝而以后稷配宫¶
　則以后稷為始祖也不克謂不勝此救旱之事不臨¶
<pb:KR1c0040_WYG_010-27a>¶
　謂不享此祈旱之祭故耗斁下土而丁及我躬也此¶
　通是罪已之不能格神非罪神之不我格也要識得¶
　則不可推則不可沮言無計之可以推沮也¶
　天之威莫甚於雷霆兢業如雷霆言畏懼之極其至¶
　也¶
　曰民無孑遺而又曰則不我遺而又曰先祖于摧此¶
　正其兢兢業業如雷如霆處¶
　大命近止照前則不我遺説靡瞻靡顧言無可為瞻¶
<pb:KR1c0040_WYG_010-27b>¶
　顧之地者即下之羣公先正父母先祖也然辭雖並¶
　舉意實歸重在父母先祖上¶
　不我聞若付之罔聞又甚於不我助¶
　人疾痛則呼父母寃抑則呼天父母先祖胡寧忍予¶
　昊天上帝寧俾我遁是呼天呼父母之辭也¶
　寧俾我遯遯字作窮字看言胡寧俾我之至此極而¶
　無所遁也非謂使我得逃遯而去也¶
　黽勉畏去言畏之已極即黽勉求去而不可得也註¶
<pb:KR1c0040_WYG_010-28a>¶
　出無所之也是¶
　&KR0579;是動心貌&KR0579;不知其故正起下文言我如此而祈¶
　年如此而方社而昊天上帝則不我虞我誠不知其¶
　何故也此與我竭力耕田供為子職而已矣父母之¶
　不我愛於我何哉同意是反已而自責非怨天而尤¶
　神¶
　不莫不落莫也¶
　前自郊徂宫上下奠瘞是方旱時祈禱之祭此祈年¶
<pb:KR1c0040_WYG_010-28b>¶
　孔夙方社不莫是平日祈報之祭¶
　宜無二字有意味¶
　友紀友字不訛凡朝廷之綱紀總所以聫上下之交¶
　也故下此友字散無友紀言上下之綱紀由此旱而¶
　不能主張也是甚言之辭㸔下文鞫哉庶正疚哉冢¶
　宰云云則友紀原在¶
　里地也是虛字云如何里即如何是好之意¶
　瞻卬昊天有嘒其星囘應首章倬彼雲漢昭囘于天¶
<pb:KR1c0040_WYG_010-29a>¶
　句¶
　再曰大命近止若無可為生矣而猶曰無棄爾成言¶
　雖至於死定要昭格皇天以求雨澤惠我生民無棄¶
　爾前之成功也此總是為民而非為已意故𦂳承説¶
　何求為我以戾庶正戾庶正正所以戾斯民也斯民¶
　不定庶正其曷以自戾乎語終曰瞻卬昊天曷惠其¶
　寧葢深注祈於上帝即惠然沛大甘霖以寧我生民¶
　也此是宣王之懇懇拳拳祈天以惠民處意極痛切¶
<pb:KR1c0040_WYG_010-29b>¶
　而詞極𦂳嚴¶
　曷惠其寧言何不即惠以寧我也非問果何時惠我¶
　以安寧也¶
崧高維嶽駿極于天維嶽降神生甫及申維申及甫維¶
周之翰四國于蕃四方于宣¶
亹亹申伯王纉之事于邑于謝南國是式王命召伯定¶
申伯之宅登是南邦世執其功¶
王命申伯式是南邦因是謝人以作爾庸王命召伯徹¶
<pb:KR1c0040_WYG_010-30a>¶
申伯土田王命傅御遷其私人¶
申伯之功召伯是營有俶其城寢廟既成既成藐藐王¶
錫申伯四牡蹻蹻鉤膺濯濯¶
王遣申伯路車乗馬我圖爾居莫如南土錫爾介圭以¶
作爾寶徃近王舅南土是保¶
申伯信邁王餞于郿申伯還南謝于誠歸王命召伯徹¶
申伯土疆以峙其粻式遄其行¶
申伯番番既入于謝徒御嘽嘽周邦咸喜戎有良翰不¶
<pb:KR1c0040_WYG_010-30b>¶
顯申伯王之元舅文武是憲¶
申伯之徳柔惠且直揉此萬邦聞于四國吉甫作誦其¶
詩孔碩其風肆好以贈申伯¶
　詩序尹吉甫美宣王也天下復平能建國親諸侯褒¶
　賞申伯焉¶
　此要玩王纉王命王錫王遣王餞字面見天子眷注¶
　殷勤之意又要玩數稱申伯以見詩人叮嚀鄭重之¶
　詞總之則申伯之徳足以承天子寵命之隆故在錫¶
<pb:KR1c0040_WYG_010-31a>¶
　之者非濫予承之者非濫受其作詩以送之者非溢¶
　美也¶
　説崧高維嶽駿極于天便見維嶽降神生甫及申是¶
　天意之所屬甫仲山甫也當時山甫為相申伯亞於¶
　山甫此詩為美申伯而以山甫並言葢謂申伯山甫¶
　相伯仲借山甫以大申伯也¶
　翰羽也鳥之捍衛全在翰而國家之捍衛全在賢故¶
　稱二臣為周之翰蕃有屏蔽維持意宣有傳道流布¶
<pb:KR1c0040_WYG_010-31b>¶
　意總之則所謂維翰也¶
　亹亹就蕃宣之勤勩言纉事云者其先世嘗有此事¶
　而復令纉之也¶
　于邑于謝南國是式是王加地於申伯之意定申伯¶
　之宅登是南邦世執其功是王命召伯營謝以厚申¶
　伯之事式是南邦因是謝人以作爾庸是王命申伯¶
　邑謝之詞禮王制凡諸侯有功則加地進律申伯先¶
　封于申而入為卿士有功于朝廷故復邑之謝曰于¶
<pb:KR1c0040_WYG_010-32a>¶
　邑于謝¶
　就是邦而營居曰定營是宅而成邑曰登¶
　世執其功使申伯子孫世執蕃宣之功也¶
　以作爾庸之庸非城也亦非功也申其故封邑而謝¶
　則所謂加地進律者也是申之附庸也㸔因是謝人¶
　句説下來自見得¶
　凡建國必錫之山川土田故王命召伯定其賦税以¶
　為禄食之需徹周法也¶
<pb:KR1c0040_WYG_010-32b>¶
　凡令侯之國其家丁私屬悉與從行制也而王命傅¶
　御遷之則體悉周念之至特典也¶
　傅御是王之傅御凡諸侯之家屬傅御籍之故命使¶
　遷之也今各王府侯伯家屬籍之宗人府禮兵二部¶
　正此意¶
　申伯之功功字與上世執其功功字不同此營謝之¶
　功也黍苗云肅肅謝功召伯營之正謂此也¶
　謝故無城而今創立之曰有俶營室先立寢廟既成¶
<pb:KR1c0040_WYG_010-33a>¶
　而藐藐則其規制之深嚴可想見已¶
　四牡鉤膺即下之路車乘馬也豫備以送其行曰王¶
　錫及行而贈送之曰王遣¶
　我圖爾居六句是王遣申伯之國之詞實王命申伯¶
　之謝之意徃近近字莫輕㸔近者親之之謂也居之¶
　南土而又錫之介圭將意與俱徃而如在左右南土¶
　由此其永保矣故曰徃近王舅南土是保王遣申伯¶
　節叙遣贈之禮如是耳未便遣之行也及其信邁則¶
<pb:KR1c0040_WYG_010-33b>¶
　躬逺餞以申其欵至其誠歸則豫峙粻以遄其行真¶
　可謂待之曲盡其禮者矣¶
　申伯信邁四句詩緝謂郿在鎬京之西申在鎬京之¶
　東自鎬適申塗不經郿時王至豐冊命申伯於文王¶
　之廟故行餞送之禮于郿申伯北就王命于岐周乃¶
　旋反而南行其于謝邑誠然歸之矣言信邁誠歸者¶
　葢申伯志存王室宣王恩隆王舅人疑其未必徃謝¶
　而今始知其果行也¶
<pb:KR1c0040_WYG_010-34a>¶
　上徹土田是定井田什一之法以立永世之規此徹¶
　土疆是取井田什一之賦以供委積之用¶
　番番不應作武勇解申伯入為卿士乆矣今邑之謝¶
　必其老而告去也故特加地進律且致其殷勤眷顧¶
　之意耳書秦誓番番良士蔡氏訓作老貌此亦應訓¶
　作老以見申伯不特為國之元舅且國之元老也¶
　徒御嘽嘽叙其隨行之有此儀耳¶
　周邦咸喜戎有良翰是中朝共慶相謂之詞不顯申¶
<pb:KR1c0040_WYG_010-34b>¶
　伯三句則吉甫推咸喜之意而嘉美之辭也¶
　王之元舅二句言親則王之元舅而賢則文武之士¶
　之法則也語並美而實重下一句¶
　大臣輔理承化全在柔順惠和而正直之節亦不可¶
　少柔惠而且直便是臣徳之極善處易鼎之上九曰¶
　鼎玉鉉大吉无不利夫子象之曰玉鉉在上剛柔節¶
　也正此柔惠且直之謂也¶
　揉有調劑燮理之意全本柔惠且直來¶
<pb:KR1c0040_WYG_010-35a>¶
　四國于蕃四方于宣是叙功著于旂常以見其當封¶
　也揉此萬邦聞于四國是叙徳加于民社以見其可¶
　頌也¶
　長言為詩工歌為誦而聲足以動人為風其實一也¶
　孔碩肆好云者所言王室依賴諸侯表式皆天下安¶
　危之大計也是其詩之孔碩也而悉本申伯之徳美¶
　其功以勉之是其風之肆好也¶
天生烝民有物有則民之秉彛好是懿徳天監有周昭¶
<pb:KR1c0040_WYG_010-35b>¶
假于下保兹天子生仲山甫¶
仲山甫之徳柔嘉維則令儀令色小心翼翼古訓是式¶
威儀是力天子是若明命使賦¶
王命仲山甫式是百辟纉戎祖考王躬是保出納王命¶
王之喉舌賦政于外四方爰發¶
肅肅王命仲山甫將之邦國若否仲山甫明之既明且¶
哲以保其身夙夜匪解以事一人¶
人亦有言柔則茹之剛則吐之維仲山甫柔亦不茹剛¶
<pb:KR1c0040_WYG_010-36a>¶
亦不吐不侮矜寡不畏彊禦¶
人亦有言徳輶如毛民鮮克舉之我儀圖之維仲山甫¶
舉之愛莫助之衮職有闕維仲山甫補之¶
仲山甫出祖四牡業業征夫捷捷毎懐靡及四牡彭彭¶
八鸞鏘鏘王命仲山甫城彼東方¶
四牡騤騤八鸞喈喈仲山甫徂齊式遄其歸吉甫作誦¶
穆如清風仲山甫永懐以慰其心¶
　詩序尹吉甫美宣王也任賢使能周室中興焉¶
<pb:KR1c0040_WYG_010-36b>¶
　有物有則只就人説君有君之則臣有臣之則有一¶
　定而不可踰越者所以君臣各有所止¶
　自天所賦畀曰物則自民所承受曰懿徳如父子有¶
　親君臣有義物則也而人有能親且義者是止於其¶
　則者也懿徳也民其有不公好之者乎此四句只泛¶
　論以起仲山甫之生獨鍾秀氣以全其美徳也¶
　昭假二字相聯讀謂天心昭假於其下也¶
　凡上天生一賢佐其意便欲保佑天子安我生民有¶
<pb:KR1c0040_WYG_010-37a>¶
　不偶然者¶
　仲山甫之徳徳字即應上懿徳徳字柔嘉維則則字¶
　即應上有則則字葢柔嘉原是臣之則山甫之柔嘉¶
　維其則而不過所以其徳為可稱也下令儀令色云¶
　云正其柔嘉維則處¶
　書稱文王之徳曰徽柔懿恭易亦稱文王内文明而¶
　外柔順又曰孚于嘉吉柔嘉原是臣之則¶
　令儀令色是柔嘉之象小心翼翼是柔嘉之本世未¶
<pb:KR1c0040_WYG_010-37b>¶
　有其心稍放而能自善其儀色者¶
　古訓原是先王之則威儀原是吾身之則式古訓力¶
　威儀總本小心翼翼來所以稱柔嘉維則¶
　威儀何以下個力字抑抑威儀維徳之隅是自然而¶
　然無待勉强者苟非自然必假勉强而行是學以至¶
　於聖人事正人之所當用力者¶
　凡所以式古訓力威儀者總是順天子以承賦故𦂳¶
　接天子是若明命使賦明命者天子之命使賦者命¶
<pb:KR1c0040_WYG_010-38a>¶
　使賦政于外也¶
　此詩專美仲山甫築城于齊故此章下明命使賦句¶
　下章下賦政于外句¶
　柔嘉維則句是總令儀令色小心翼翼是指其所為¶
　柔嘉處古訓是式威儀是力是本其所為柔嘉處天¶
　子是若明命使賦則柔嘉以順承天子事也式是百¶
　辟以下似王命之詞故下章承説肅肅王命仲山甫¶
　將之¶
<pb:KR1c0040_WYG_010-38b>¶
　吕東萊分内外出入四叚語極冠冕可佳但命詞口¶
　氣是一串下歸重在賦政于外四方爰發恐不宜作¶
　四叚㸔¶
　首章云保兹天子此云王躬是保葢天生此人以保¶
　天子天子命之以保其躬也¶
　出納王命是政本之所係故命之賦政于外¶
　將王命在賦政于外故承邦國若否仲山甫明之既¶
　明且哲二句承上仲山甫明之來宜即就賦政爰發¶
<pb:KR1c0040_WYG_010-39a>¶
　處説夙夜匪解二句亦即就其時經營而言方為明¶
　切¶
　上云保天子保王躬此云保其身未有其身不保而¶
　可以保其君者¶
　柔則茹之剛則吐之一節何以解凡築城立邑其勢¶
　必遷毁民居中間有强有弱其人稍無主張便曲從¶
　强者之情而獨貽弱者之害矣故下此一節見仲山¶
　甫今兹之行必有主持于胷中不吐不茹有非人所¶
<pb:KR1c0040_WYG_010-39b>¶
　可及者¶
　矜寡與鰥寡不同矜可矜之人也寡無依之人也曰¶
　不侮矜寡則盡鰥寡孤獨而兼收若訓矜作鰥則止¶
　及鰥寡反遺孤獨矣况哀哉矜人寧不我矜詩亦屢¶
　出此矜字可亦曰哀哉鰥人乎寧不我鰥乎此雖一¶
　字之訛而有不可不辯者¶
　徳輶如毛節𦂳承上説來凡侮矜寡畏强禦之人必¶
　不能舉徳而安望其補衮維仲山甫之不茹不吐可¶
<pb:KR1c0040_WYG_010-40a>¶
　以舉徳而補衮職之闕此當世所倚賴而愛莫能助¶
　者也¶
　補衮闕正是保王躬阿諛曲從以順其君之欲未有¶
　能保其君立於無過之地者¶
　仲山甫出祖節正其賦政于外事¶
　每懐靡及是使臣之心皇華篇亦有此句¶
　仲山甫徂齊式遄其歸二句是一篇極𦂳要語葢山¶
　甫之徳原可以保王躬補衮闕其城齊亦不得已之¶
<pb:KR1c0040_WYG_010-40b>¶
　役耳山甫永懐維吉甫知之而望其遄歸故終曰吉¶
　甫作誦穆如清風山甫永懐以慰其心¶
　漢汲黯願出入禁闥正山甫永懐之意¶
　抑申伯之徳柔惠且直吉甫知之山甫之徳柔嘉維¶
　則吉甫知之一則作誦曰其風肆好一則作誦曰穆¶
　如清風葢不獨美此二臣以見贈慰之意實以風天¶
　下後世之為人臣者噫吉甫亦賢矣哉(原缺/)¶
<pb:KR1c0040_WYG_010-41a>¶
¶
<pb:KR1c0040_WYG_010-42a>¶
　有水患大禹甸治之矣今宣王中興其道昭然在山¶
　之下故云有倬以致美然詩人之意則實借此以形¶
　容周道之復興也¶
　韓侯受命一句宜重㸔葢諸侯繼世以士禮見於天¶
　子天子錫之命制也周衰君權不振侯度不脩宣王¶
　中興韓侯遵制來朝受命有足嘉者故詩重美之曰¶
　受命以表其克謹即曰親命以昭其特貺以見中興¶
　之復王制云¶
<pb:KR1c0040_WYG_010-42b>¶
　纉戎以下七句皆王命之詞葢王者錫命諸侯必從¶
　其先世説起要其恪恭侯度以副至意故纉戎祖考¶
　下即儆之曰無廢朕命又勅夙夜匪懈䖍共爾位申¶
　之曰朕命不易而榦不庭方以佐戎辟則纉戎䖍共¶
　之職事也¶
　末章王錫韓侯其追其貊奄受北國故先説榦不庭¶
　方¶
　王既親命必有錫也詩人將叙錫予之隆故追叙韓¶
<pb:KR1c0040_WYG_010-43a>¶
　侯始來之儀度及入覲合信之禮言之¶
　諸侯未受王命以士禮見而執之以為信必以介圭¶
　故曰以其介圭入覲于王此叙其未受命來朝事非¶
　已受命而更入覲也¶
　淑旂綏章是諸侯之旂常𤣥衮赤舄是諸侯之服色¶
　簟笰錯衡鉤膺鏤錫鞹鞃淺幭鞗革金厄是諸侯車¶
　馬之儀餙總之則天子錫命之寵光也故歴歴言之¶
　顯父餞之有謂出于王命者¶
<pb:KR1c0040_WYG_010-43b>¶
　前後叙殽簌籩豆而中及路車乘馬之贈見天子之¶
　優渥光於祖餞之間非他餞之可比者¶
　侯氏不指韓侯謂當日凡在京師未去之諸侯皆與¶
　斯燕故云籩豆有且侯氏燕胥耳胥相也¶
　方叙韓侯受命天子錫命之事而更端於取妻一節¶
　何也凡臣子日用之所享何莫而非君父之所綏而¶
　况乎婚娶之禮之大行於承君錫命之後且所娶者¶
　汾王之孫蹶父之子恩光寵賁有出於尋常萬萬者¶
<pb:KR1c0040_WYG_010-44a>¶
　所以詩人併叙之以見受命寵光之一至於此也¶
　不顯其光言徃迎之賁采也爛其盈門言入室之輝¶
　耀也¶
　蹶父為王卿士承王命出使諸國而隨便為其女擇¶
　嫁所焉故曰靡國不到為韓姞相攸¶
　川澤訏訏是總魴鱮以下則川澤之所産也曰川澤¶
　必有原隰¶
　末章原歸到韓侯受命上而以溥彼韓城接孔樂韓¶
<pb:KR1c0040_WYG_010-44b>¶
　土畧無痕迹¶
　説燕師所完見韓初受封時承王寵錫之重¶
　欲説王錫韓侯其追其貊奄受北國却先從燕師所¶
　完以先祖受命因時百蠻説起見今日之所錫一循¶
　先朝之故典也¶
　蠻外域通稱此百蠻即追與貊也韓近追貊使時節¶
　其貢獻故上云以先祖受命因時百蠻下云因以其¶
　伯實墉實壑云云葢貔皮羆豹正百蠻之所為獻者¶
<pb:KR1c0040_WYG_010-45a>¶
　韓侯實總領其事也首章榦不庭方以佐戎辟正在¶
　於此結局前後相照應極有法¶
　韓侯受命王錫命之是通詩綱領語王錫韓侯淑旂¶
　綏章其贈維何乘馬路車王錫韓侯其追其貊是中¶
　間血脈語¶
江漢浮浮武夫滔滔匪安匪遊淮夷來求既出我車既¶
設我旟匪安匪舒淮夷來鋪¶
江漢湯湯武夫洸洸經營四方告成于王四方既平王¶
<pb:KR1c0040_WYG_010-45b>¶
國庶定時靡有爭王心載寧¶
江漢之滸王命召虎式辟四方徹我疆土匪疚匪棘王¶
國來極于疆于理至于南海¶
王命召虎來旬來宣文武受命召公維翰無曰予小子¶
召公是似肇敏戎公用錫爾祉¶
釐爾圭瓉秬鬯一卣告于文人錫山土田于周受命自¶
召祖命虎拜稽首天子萬年¶
虎拜稽首對揚王休作召公考天子萬壽明明天子令¶
<pb:KR1c0040_WYG_010-46a>¶
聞不已矢其文徳洽此四國¶
　詩序尹吉甫美宣王也能興衰撥亂命召公平淮夷¶
　首章只重匪安匪遊淮夷來求二語既出而下則就¶
　車旂之盛更一敷張耳¶
　來求云者所求止此夷而無他及也¶
　淮夷一隅耳一隅有警四方皆爭擾而不平故曰經¶
　營四方告成于王¶
　四方既平四句詞雖似平而意實串下葢四方之不¶
<pb:KR1c0040_WYG_010-46b>¶
　平在其民之有爭而王心之不寧由王國之不定也¶
　平則定而不爭而王心寧矣¶
　淮夷為梗四方因而僣據焉以亂其疆界故宣王一¶
　平淮夷即有疆理四方之命¶
　命召公辟四方徹疆土在平淮之日故首着江漢之¶
　滸句¶
　式辟四方四句是王命召虎之詞于疆于理二句是¶
　召虎承命之事¶
<pb:KR1c0040_WYG_010-47a>¶
　纔平淮夷即為疆理之事似乎急迫而病民不知此¶
　疆土徹法是王國之所以安養斯民者此法一日不¶
　整理即一日受汙暴者肆取之虐故首及王命辟四¶
　方徹疆土而曉其意於民曰匪疚匪棘王國來極來¶
　極云者四方胥此以取中而莫敢多取也¶
　于疆于理至于南海是張美之詞¶
　第四章是追述其初命之詞來旬來宣舉其職也文¶
　武受命四句是本其世功而使知傚也肇敏戎公二¶
<pb:KR1c0040_WYG_010-47b>¶
　句是示其爵賞而使知勸也總之則責成其經營疆¶
　理之事以起下章賞賜之恩典耳¶
　維翰是羽翰之翰非榦也戎公是公事之公非功也¶
　釐爾圭瓉六句是成功後䇿命之詞¶
　于周受命謂此䇿命必於岐周文王廟䇿之若禀命¶
　于乃祖也自召祖命令其受命必於召康公廟受之¶
　如受教於乃祖也此皆特申其典以示異使益加勸¶
　勉云¶
<pb:KR1c0040_WYG_010-48a>¶
　上虎拜稽首二句是方承䇿命而謝祝之辭下虎拜¶
　稽首四句是歸受䇿命而勒祝之辭¶
　臣子受君寵賜無可報荅維是稱祝萬壽而已¶
　古者人臣有大功於國書之旂常載之盟府以識不¶
　忘而人臣受大君之寵命亦勒之彛鼎蘄之萬壽以¶
　申永祝兹召虎之對揚作考天子萬壽亦申永祝之¶
　意也¶
　令聞不已不必説美君之令聞而進之以不已凡君¶
<pb:KR1c0040_WYG_010-48b>¶
　之聲聞自實徳中流出者未有不垂於永乆維是襲¶
　取之虚名則偶聞于一時耳曰令聞不已則進之之¶
　意自在矣¶
　明明天子是稱説之詞莫重㸔内脩外攘以建中興¶
　之烈令聞必垂於無窮然大君所貴者内順治耳内¶
　順治自然外威嚴有不假於征討之威者故末復致¶
　祝云矢其文徳洽此四國¶
　洽有自然淪洽意矢文徳以洽四國則四方常平王¶
<pb:KR1c0040_WYG_010-49a>¶
　國常定時常靡爭而王心常寧矣何待武事之經營¶
　式辟之勞苦哉此召穆之頌禱為愛君之特至也¶
　于周受命自召祖命宣王之寵異同文武之命康公¶
　令聞不已矢其文徳穆公之頌祝同康公之報文武¶
　真一時君臣之盛也¶
赫赫明明王命卿士南仲大祖大師皇父整我六師以¶
脩我戎既敬既戒惠此南國¶
王謂尹氏命程伯休父左右陳行戒我師旅率彼淮浦¶
<pb:KR1c0040_WYG_010-49b>¶
省此徐土不留不處三事就緒¶
赫赫業業有嚴天子王舒保作匪紹匪遊徐方繹騷震¶
驚徐方如雷如霆徐方震驚¶
王奮厥武如震如怒進厥虎臣闞如虓虎鋪敦淮濆仍¶
執醜虜截彼淮浦王師之所¶
王旅嘽嘽如飛如翰如江如漢如山之苞如川之流緜¶
緜翼翼不測不克濯征徐國¶
王猶允塞徐方既來徐方既同天子之功四方既平徐¶
<pb:KR1c0040_WYG_010-50a>¶
方來庭徐方不囘王曰還歸¶
　詩序召穆公美宣王也有常徳以立武事因以為戒¶
　故稱常武云¶
　夷厲以來威靈不振號令不章幾於冺冺滅滅矣而¶
　宣王奮然中興親征淮徐之上如雷霆之驟發而日¶
　月之光昭也故詩人首下赫赫明明四字¶
　皇父是王朝之卿士南仲其大祖大師其兼官也詩¶
　欲張大宣王之親征故備述皇父之世家官爵見治¶
<pb:KR1c0040_WYG_010-50b>¶
　軍士之鄭重云¶
　整六師是總舉之詞而詰戎兵除戎器皆脩戎之事¶
　所不可少者¶
　用兵以敬戒為主恃戎事之備而不加警勅焉未有¶
　不至於取敗者孔子論行三軍曰必也臨事而懼¶
　徐方倡亂南國不寧乆矣兹師之出端為惠此南國¶
　其主意先正了所以聿觀其成功¶
　纔説整我六師以脩我戎即承説既敬既戒惠此南¶
<pb:KR1c0040_WYG_010-51a>¶
　國王者之意可識矣一怒安民萬全取勝所以稱王¶
　者之師¶
　王親命三公治軍事使内史命司馬以六卿副最得¶
　簡任之大體¶
　左右陳行下着戒我師旅五句何等約束葢此師專¶
　省徐方秋毫無犯是所謂既敬既戒惠此南國者應¶
　照上章一氣㸔¶
　省此徐土一省字下得極妙四方之生靈皆吾之赤¶
<pb:KR1c0040_WYG_010-51b>¶
　子也此徐獨倡亂而禍我生民吾寧恝然不一省視¶
　乎漢文帝詔曰民阽於危亡而莫之省憂正是此個¶
　省字¶
　三事就緒言三農不失業也老子曰兵之所處荆棘¶
　生焉一遲留一居處便遺毒於生靈湯師之至曰歸¶
　市者不止耕者不變此云不留不處三事就緒王者¶
　之師真同一轍¶
　赫赫業業節言大師啓行之先聲王奮厥武節言皇¶
<pb:KR1c0040_WYG_010-52a>¶
　靈所嚮之威勢王師嘽嘽節則言王師之無敵而徐¶
　方之不足平也¶
　赫赫業業二句言威靈氣燄烜赫盛大而天子之威¶
　嚴不可犯也¶
　徃來相續曰紹逍遙自得曰遊匪紹匪遊言非徃來¶
　逍遙以為事也紹訓紏𦂳也未當¶
　王舒保作是不疾匪紹匪遊是不徐¶
　地方相繼不安靖曰繹騷王師專為徐方繹騷而作¶
<pb:KR1c0040_WYG_010-52b>¶
　故一出而震驚徐方如雷如霆則天威不可犯而繹¶
　騷其自解矣故又倒下一語曰徐方震驚¶
　玩如震如怒四字見天道原未嘗震也王者原未嘗¶
　怒也時震而震時怒而怒而過則無事也¶
　鋪敦二句是陳師截彼二句是止旅¶
　王師嘽嘽承上節説來如飛如翰以下註極明濯征¶
　云者洗滌其汚穢而咸與之維新也¶
　王猶猶字即克壯其猶猶字不應作道字解亦不指¶
<pb:KR1c0040_WYG_010-53a>¶
　平日説就今日如是而命令如是而敬戒如是而奮¶
　武如是而濯征王者之謀猷真有充塞於兩間者徐¶
　方其敢違命乎此既來既同而不敢自外於天子也¶
　來對背叛言同對渙異言平對動擾言¶
　凡卿士之敬戒左右之陳行皆天子精神之所奮故¶
　不曰諸侯之功曰天子之功¶
　六師之出征徐也而實為定四方計今四方既平徐¶
　方來庭而不囘則王師可以返矣王命卿士是行乎¶
<pb:KR1c0040_WYG_010-53b>¶
　其所不得不行王曰還歸是止乎其所不得不止所¶
　以稱王者之師¶
瞻卬昊天則不我惠孔填不寧降此大厲邦靡有定士¶
民其瘵蟊賊蟊疾靡有夷届罪罟不收靡有夷瘳¶
人有土田女反有之人有民人女覆奪之此宜無罪女¶
反收之彼宜有罪女覆説之¶
哲夫成城哲婦傾城懿厥哲婦為梟為鴟婦有長舌維¶
厲之階亂匪降自天生自婦人匪教匪誨時維婦寺¶
<pb:KR1c0040_WYG_010-54a>¶
鞫人忮忒譖始竟背豈曰不極伊胡為慝如賈三倍君¶
子是識婦無公事休其蠶織¶
天何以刺何神不富舎爾介狄維予胥忌不弔不祥威¶
儀不類人之云亡邦國殄瘁¶
天之降罔維其優矣人之云亡心之憂矣天之降罔維¶
其幾矣人之云亡心之悲矣¶
觱沸檻泉維其深矣心之憂矣寧自今矣不自我先不¶
自我後藐藐昊天無不克鞏無忝皇祖式救爾後¶
<pb:KR1c0040_WYG_010-54b>¶
　詩序凡伯刺幽王大壊也幽王之大壊在維婦寺之¶
　聽若設罔罟以待天下而君子逺遁國事終不可為¶
　者故首云罪罟不收後云天之降罔¶
　則不我惠之我詩人代其民自我也故承孔填不寧¶
　句此填字即倉兄填兮之填言悲傷填塞於胸中而¶
　不自寧天復降此大厲也召旻篇孔填不寧句亦宜¶
　如此㸔¶
　瞻卬昊天六句逓逓相承説蟊賊蟊疾纔指其人言¶
<pb:KR1c0040_WYG_010-55a>¶
　之罪罟不收纔指其事言之¶
　蟊賊正指婦寺言召旻云蟊賊内訌昏㭬靡共即是¶
　此意¶
　人有田土四句像應蟊賊蟊疾二句此宜無罪四句¶
　像應罪罟不收二句然愚細玩蟊賊蟊疾四句原歸¶
　重到罪罟不收二句上則此之有土田奪民人當亦¶
　奪其所可憎而有之亦罪罟之意也如此㸔方與下¶
　文天之降罔相照應¶
<pb:KR1c0040_WYG_010-55b>¶
　土田民人皆諸侯之所受也彼實未嘗有大過但一¶
　不快於蟊賊則毛舉其罪奪而有之是所謂此宜無¶
　罪女反收之者也奪其所憎而反收之則必庇其所¶
　喜而覆悦之矣所謂罪罟不收靡有夷瘳者葢如此¶
　婦人無所事哲一句極好婦人而用其哲未有不喪¶
　其家國者葢婦人之哲決是小有才而非君子之大¶
　道也若明於大道則必不干與於外之公事矣安得¶
　階亂哉¶
<pb:KR1c0040_WYG_010-56a>¶
　懿厥哲婦懿字極下得好哲婦尤物也而加懿之干¶
　權與政其誰能禦之此為梟為鴟而必至于傾城也¶
　書曰牝鷄之晨維家之索此曰婦有長舌維厲之階¶
　皆千古之烱戒¶
　維厲之階正應前降此大厲之厲字¶
　匪教匪誨時維婦寺言維此二項人匪可以善言教¶
　誨之也註反謂其言雖多非有教誨之益曽有正人¶
　君子取益於婦寺者乎¶
<pb:KR1c0040_WYG_010-56b>¶
　鞫人之鞫是推勘到底之説凡婦寺小人推鞫人直¶
　窮到底總是忮害奸忒之心之所為也故曰鞫人忮¶
　忒¶
　譛始竟背一句始與竟相對㸔言小人鞫人忮忒其¶
　始也譛毁此一人矣其竟也必到覆背善詈處更不¶
　容貸此其駕禍也豈曰不極乎而彼猶自餙曰此其¶
　所自取耳伊胡為慝乎葢窮鞫其人至于極而終必¶
　不自承認也此不極二字即桑柔篇罔極二字此伊¶
<pb:KR1c0040_WYG_010-57a>¶
　胡為慝一語即桑柔篇匪予二字之義恐非若註所¶
　云云也¶
　朱子於巧言篇之僣始音作譛於此篇之譛始又音¶
　作僣吾不知其何説也¶
　如賈三倍君子是識正照上人有土田民人奪且有¶
　之㸔婦無公事休其蠶織則直指其與政撓權以階¶
　厲者言非以上二句起下二句也要認得明易家人¶
　曰利女貞六二曰无攸遂在中饋婦人於中饋蠶織¶
<pb:KR1c0040_WYG_010-57b>¶
　外豈有餘事哉乃今休其蠶織而維公事之攸遂寧¶
　不階厲而傾城哉¶
　天何以刺神何不富二何字極提得警惺介狄即女¶
　戎也天之刺神之不富全在王之蠱惑女戎上顧乃¶
　舍彼而維賢人君子之胥忌何為哉遇災而不正而¶
　又自放其威儀賢人君子之逺去亂將不可救藥矣¶
　此詩人所深憂而致嘆也¶
　謝疊山曰國有賢才如一身之元氣元氣亡則身喪¶
<pb:KR1c0040_WYG_010-58a>¶
　賢人亡則國危殄如脈絶瘁如身危¶
　下篇維昔之富云云正是神之不富處¶
　維予胥忌本鞫人忮忒來故承説人之云亡邦國殄¶
　瘁又再言天之降罔人之云亡此二章是所謂痛哭¶
　流涕而又加之長太息者也¶
　無忝皇祖一語有深意太姒之嗣徽文王之刑于寧¶
　有如今日之所為者乎吾求其無忝則必反今日之¶
　所為而人未必不我輔矣所謂尚可救藥者詩人之¶
<pb:KR1c0040_WYG_010-58b>¶
　所為深注望也¶
旻天疾威天篤降喪瘨我饑饉民卒流亡我居圉卒荒¶
天降罪罟蟊賊内訌昬椓靡共潰潰囘遹實靖夷我邦¶
臯臯訿訿曽不知其玷兢兢業業孔填不寧我位孔貶¶
如彼歲旱草不潰茂如彼棲苴我相此邦無不潰止¶
維昔之富不如時維今之疚不如兹彼疏斯粺胡不自¶
替職兄斯引¶
池之竭矣不云自頻泉之竭矣不云自中溥斯害矣職¶
<pb:KR1c0040_WYG_010-59a>¶
兄斯𢎞不烖我躬¶
昔先王受命有如召公日辟國百里今也日蹙國百里¶
於乎哀哉維今之人不尚有舊¶
　昊天疾威猶可言也旻天垂愍於下民亦若此其疾¶
　威乎且降喪而云篤皆詩人之用意下字處¶
　首章歸咎旻天汎言饑饉流亡之可憫次章蟊賊内¶
　訌昬椓靡共云云則直指其時事言見天降罪罟一¶
　至于此不獨饑饉流亡卒荒而已者¶
<pb:KR1c0040_WYG_010-59b>¶
　天降罪罟即前之罪罟不收天之降罔也¶
　蟊賊是狀其害昬椓是狀其人囘遹是狀其心術兢¶
　兢業業孔填不寧正照臯臯訿訿㸔一何如其囘遹¶
　而莫知其玷也一何如其恪共而莫安其位也上篇¶
　所云此宜無罪女反收之彼宜有罪女覆悦之正於¶
　此章見得¶
　潰茂潰字不作遂字解潰亂也潰茂者潰亂而叢生¶
　之謂也¶
<pb:KR1c0040_WYG_010-60a>¶
　如彼歲旱二句一直下如彼棲苴一句又形容草之¶
　不潰茂也¶
　我相此邦無不潰止句正應潰潰囘遹二句語云有¶
　治人無治法曽有用亂人而有治法者乎邦之潰止¶
　宜矣¶
　維昔之富四句註極好彼䟽斯粺一句正説今兹之¶
　疚民無稻梁維疏粺之是食也何以作君子小人之¶
　分解¶
<pb:KR1c0040_WYG_010-60b>¶
　䟽草𬞞也粺䄺稗也皆非穀實饑饉時不得已而食¶
　之者彼斯二字對言即彼此二字皆指當日之民説¶
　彼有不穫穉此有不歛穧維昔之富也彼䟽斯粺維¶
　今之疚也¶
　胡不自替不是小人不自替以避君子職兄斯引亦¶
　不是我心專為此故至于愴怳引長愚謂替字正與¶
　引字對兄長也維昔之富不如時維今之疚不如兹¶
　至于民維䟽粺之是食是何神之不富一至於此哉¶
<pb:KR1c0040_WYG_010-61a>¶
　葢潰潰囘遹者用事之所致也到此光景宜亦知自¶
　省矣胡不自替且專為充長日(缺/)　而勿替也愚謂¶
　此皆是罪在位者之意恐非(缺/)　所云云也敢問高明¶
　或曰倉兄填兮兄字作况字解此何以泥作(缺/)　曰¶
　凡讀詩當求其正義必據其本字本字必不可解然¶
　後别借他字通之如倉兄之類是也若此替字與引¶
　字本相應而兄字含有充長引長意則就本字解未¶
　為不通而何必照倉兄兄字一律解耶正如為龍為¶
<pb:KR1c0040_WYG_010-61b>¶
　光我龍受之可作龍字解獨怪拘儒必與受天之龍¶
　一律俱作寵字解也或又曰兄作長字解不亦太巧¶
　乎恐詩人未必然者曰虞書曰凡官占惟先蔽志昆¶
　命於元龜昆始也書何不下始字必用昆字耶古人¶
　命辭偶爾亦多有巧處書可以用昆字詩亦可以用¶
　兄字而况乎兄字之可解乎而况乎本文之原非况¶
　字乎固不必嫌其巧而反就其拙也¶
　池之竭矣四句註亦善愚猶有未然者凡王者盡四¶
<pb:KR1c0040_WYG_010-62a>¶
　海之民納之&KR0636;濡之域若池之&KR0636;育小鮮也必其頻¶
　無朘削中多湧溢而後池與泉兩無竭也今在位之¶
　臣則多朘削之政矣池之竭也豈曰不自頻乎且又¶
　無因心之施矣泉之竭也豈曰不自中乎而初不任¶
　其咎也大溥其害於天下如云弗克專日充長而𢎞¶
　大焉寧不烖及于我之躬乎愚謂如此㸔與上胡不¶
　自替職兄斯引與下日蹵國百里似相聨屬若謂上¶
　四句是喻禍亂之所從起而今不云然猶亦可通若¶
<pb:KR1c0040_WYG_010-62b>¶
　下三句既謂我心專為此故倉怳日益𢎞大又憂之¶
　曰是豈不烖及我躬覺多轉摺不直截且十月之交¶
　云職競由人巧言云職為亂階桑柔云職凉善背職¶
　競用力職盗為寇皆主小人説則此之職兄斯引職¶
　兄斯𢎞亦必主小人説無疑者¶
　讀甘棠之詩則知召公之溥其澤於民者深矣所以¶
　日辟國百里讀召旻之詩則知小人之溥其害於民¶
　者𢎞矣所以日蹙國百里書曰撫我則后虐我則讐¶
<pb:KR1c0040_WYG_010-63a>¶
　亶然乎固不可徒咎犬戎之内侵諸侯之外畔也¶
　幽王去宣王中興不逺國必有耆舊之人特(闕/)　者¶
　舎兢兢業業之臣而維臯臯訿訿之任此(闕/)　所以¶
　莫可救也¶
　此篇當參桑柔瞻卬二篇㸔¶
　¶
　¶
　¶
<pb:KR1c0040_WYG_010-63b>¶
　¶
　¶
　¶
　¶
　¶
　¶
　¶
　重訂詩經疑問卷十¶
